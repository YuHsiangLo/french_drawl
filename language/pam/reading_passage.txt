<h4>Kung bisa na kayung mag-simula, paki-click in Microphone boton tapus paki-basa ing texto. Kaibat niyeng ayari, paki-click ulit ing Microphone para i-tuknang ing rekording. Tapus paki-click ing 'Spontaneous speech prompts' para akit ing instruksyon para keng susunod a parte</h4>
<br>
Ing hiking, ali ya mu pamatad-oras. Makasanting ya rin keng kalusugan na ning katawan ampong isip bilang metung yang porma ning ehersisyu. Kahit ali ya kalawut-lawut ing lakaran niyu, atin ya pa ring benepisyu ing hiking keng kalusugan niyu. Ing pinaka-mumunang benepisyu na, ken yang pusu. Potang mag-hiking kayu, bibilis ya ing ritmu na ning pusu niyu ampo sasanting ya ing sirkulasyon niyu. Dahil keni, bihira kayung mi-atake o kaya mitas ing presyun. Ali mu ini, makasikan ya rin keng butul ampo masels ini kasi talagang migagamit la reng bitis ampo puwad niyu. Kung madalas kayung mag-hiking, misane ya ing katawan niyu keng paglalakad na paukyat. Siguradung ali la mangayna reng butul niyu kasi palagi lang migagamit. Tutung makapagal ya ing hiking lalu na kung ali kayu pa sane, pero kung madalas niyeng gagawan ini, puwede yang makasikan. Imbis pa keng sisikan ya ing katawan niyu potang madalas kayung mag-hiking, sasanting ya rin ing koordinasyun ampo ing plexibilidad na ning katawan niyu. <br><br>Atin ring taung gagamit tungkud potang mag-hiking. Dening tungkud a reni, para la talaga keng hiking, ali la balamu pang-matwa. Ing gagawan da reni, pipilitan da kayung gamitan niyu la reng brasu niyu. Kasi potang mag-hiking kayu, ing migagamit mu ing puwad ampo bitis, pero potang atin kayung tungkud na pang-hiking, migagamit la rin deng brasu ampong salu niyu. Dahil keni, milalako ya ing bayat keng tud ampo balakang potang maglakad kayu.  Makasawup la rin deng tungkud keng balansi niyu lalu na potang ma-batu ya ing lalakaran niyu o kaya potang paukyat ya ing dalan. <br><br>Makalako ya ring stress ing hiking, kasi lalako ne ing isip niyu kareng bageng maka-stress ampo dadala na kayu keng lugal a masanting, presku, ampong tahimik para makapag-relaks kayu kaibat na ning lekaran niyu. Metung ya ini kareng dahilan a makasanting ya keng isip ing hiking. Lalawut na kayu kareng bageng maka-abala kekayu, keng selfon, kompyuter, o kahit nanung bageng maka-dagdag keng iisipan niyu. Maka-kalma ya rin ing kalikasan, lalu na kung malawut kayu keng siyudad. Potang atsu kayu keng bunduk o keng lugar na mayaman keng tanaman, mas tahimik ya ing paligid niyu kaya makapaynawa ya keng isip ing hiking. Dahil ing stress maka-tas yang presyun ampo metung yang sankan keng ataki, deng aliwang doktor papayu da kareng patienti da na mag-hike kasi makasaup ya ini keng paggaling da.<br><br>Ating aliwa-aliwang antas ning hiking. Puwedi kayu mung maglakad kinse minutos keng parke, o mukyat keng bunduk. Dependi keng agyu niyu, siguradung ating antas para kekayu. Kung atleta kayu, pwede niyeng akyatan ing bunduk bilang ehersisyu. Kahit baguhan kayu pa keng hiking, akit niye ing pagbayu keng enerhiya niyu kahit ali kayu madalas mag-hike.<br><br>Aliwa ya ing hiking keng pagpunta keng gym, pag-bisikleta, o keng pagpulayi. Potang mag-hiking kayu, ali ya pante ing dalan na aakyatan niyu. Dahil keni, kailangan niyeng lawen ing lalakaran niyu, ampo pag-isipan kung nokarin niye lalage ing bitis niyu para ali kayu biglang mitumba. Kailangan niyeng i-posisyun masalese ing katawan niyu ampo ing bitis niyu para a-iwasan niyu la reng batu-batu keng dalan. Ing pag-posisyun niyu keng katawan ampo bitis niyu, apin ini ing ehersisyu. Kailangan niyeng gamitan ing buong katawan niyu keng pag-hike. Ali mu ini, kailangan kayu rin maging ma-sentido keng paligid niyu. Dahil kareni, maka-buti ya keng koordinasyon na ning isip ampong katawan ing hiking. Kung matas ya ing koordinasyon niyu, mas bihira kang ma-aksidente potang mag-ehersisyu kayu kasi balu niye ing agyu na ning katawan niyu. Kung baga, aintindian ne ning isip niyu ing katawan niyu.<br><br>Bukud keng ehersisyu, ing bista na akit niyu potang mag-hiking ka ing metung kareng rason kung bakit mag-hiking la reng tau. Keng tuktuk na ning bunduk, akit niye ing gubat na delanan niyu, ing siyudad o barrio na penibatan niyu, o kaya ing paglubug ning aldo keng banwa. Apin deni deng bista na buri dang akit deng tau potang mag-hiking la.<br><br>Potang mag-hiking kayu, masanting kung atin kayung kayabe para kung ating aksidente, ali kayu mag-dilidili keng bunduk. Bukud keni, kung kayabe niyu la reng kaluguran o pamilya niyu, puwedi kayung makipag-bonding karela. Puwedi kayung mag-picnic kung magdala kayung pamangan o kaya mag-swimming kung ating ilug o sapa keng bunduk na aakyatan niyu.<br><br>Para maswelu ya ing pag-hiking niyu, kailangan niyeng paghandaan. Mag-dala kayung danum lalu na kung mapali ya ing aldo. Dapat matibe la reng sapatus niyu, kasi siguradung ma-batu ya ing lakaran niyu. Kung bayu la deng sapatus niyu, masanting kung gamitan niyu la pa aldoldo bayu kayu mag-hiking para misane la reng bitis niyu. Bukud ka reni, kung ala kayung gabay keng bunduk, magdala kayung kayabe ampong mapa para ali kayu malili.<br><br>Bilang ehersisyu, masanting ya talaga ing hiking. Dependi keng agyu niyu, ali ya masakit simulan. Libre ya rin bukud na mu keng pamangan ampong pamasahe. Tapos, puwedi kang makipag-bonding kareng kaluguran o pamilya niyu kung kayabe niu la. Kahit sagli kayu mung mag-hiking, metung o adwang oras, akit niye pa rin ing benepisyu keng katwan ampong  isip niyu. Kung bisa kayung magsimulang mag-hiking, ating aliwaliwang organisasyun na pang-hiking na puwedi niyung awsan. Siguradong atin lang aldo na puwedi niyu lang akayabe keng pag-hiking da.

<br><br><h4>Salamat keng pag-basa keng texto ampo keng pag-record keng sarili niyu! Puwedi niyu neng i-click ing Microhpne boton para i-tuknang ing rekording. Paki-submit ing rekording niyu gamit ing "Submit" boton. Paki-click ing keng lalam para i-pakit susunond a parte ampo deng instruksyon.</h4>
